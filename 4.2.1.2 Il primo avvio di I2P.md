### 4.2.1.2 Il primo avvio di I2P
Al primo avvio verrà consigliato un setup da seguire, dopodiché il servizio di I2P sarà già perfettamente funzionante; per assicurartene visita la Console Router I2P (Figura 20) all’indirizzo http://127.0.0.1:7070. Se il caricamento avrà successo vorrà dire che il servizio I2P è già funzionante, o perlomeno, il daemon è riuscito a creare un web server in locale che ci permette di usare il Console Router I2P. Da qui possiamo configurare e tener sotto d’occhio lo stato del network. Il corretto funzionamento di I2P prevede che la connessione a Internet sia “relativamente” libera, vale a dire che non devono esserci regole in entrata e in uscita troppo restrittive. Nel caso di un firewall generico presente nei router questo non dovrebbe essere un problema; discorso diverso invece per utenti “NATtati” (gli utenti Fastweb ad esempio sanno di cosa sto parlando). Ad ogni modo, I2P ha bisogno di un po’ di tempo - giusto un paio di minuti - affinché il pairing con la rete p2p sia abbastanza stabile.
