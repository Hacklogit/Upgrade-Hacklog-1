#4.1.5 Tor Relay
Chiunque può decidere di comportarsi come Relay all'interno di Tor: il loro scopo è di mantenere viva e fruibile la rete Tor, fungendo da interscambio dati tra server e client. Nell’universo di Tor, i Relay si occupano di fornire la banda agli utenti della rete  che così possono usufruirne gratuitamente.
A causa di implicazioni sia tecniche che legali, i Relay sono divisi come segue.

## 4.1.5.1 Guard / Middle Relay
Il Guard Relay è il primo nodo di entrata al Network. Questi si occupa di instradare la richiesta iniziale e come tale deve garantire una forte stabilità e velocità (il sito consiglia 2MB/s). Qualora non sia in grado di garantire affidabilità e reattività, sarà trattato come Middle Relay.

Il Middle Relay altri non è che un nodo d'interscambio posto tra altri Relay; questi non è in grado di stabilire la connessione con l'endpoint iniziale (client) o quello finale (server / host / sito web etc...).

I Guard e Middle Relay solitamente non vengono bloccati né sono soggetti a reclami legali; tuttavia alcuni honeypot tendono a trattarli come Relay di tipo Exit Node (capitolo 4.1.5.2) e potrebbero essere bloccati da alcuni servizi; qualora volessi partecipare al network, assicurati di non avere un unico indirizzo IP statico fornito dal tuo ISP o di partecipare come Bridge (capitolo 4.1.6). La lista dei Guard e Middle Relay partecipanti al Tor Network è pubblica e disponibile su Tor Metrics.
## 4.1.5.2 Exit Relay
L'Exit Relay, come dice la parola stessa, è il nodo d'uscita, ovvero colui che si occupa di contattare effettivamente l'endpoint finale. Essendo l'artefice della connessione finale, sarà il suo IP ad essere classificato come richiedente dall'endpoint finale.

Gli Exit Relay sono i più esposti a reclami: se nel tuo Stato vige il regolamento DMCA  (capitolo 3.1.3.6) e decidi di operare come Exit Node, sarai considerato responsabile della violazione DMCA.

A causa di ciò, il Tor Project non consiglia di eseguire un Exit Node dalla propria connessione casalinga. Solitamente gli Exit Node vengono supportati da associazioni o organizzazioni, che possono usufruire di reti business più efficienti e di coperture legali.