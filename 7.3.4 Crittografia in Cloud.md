# 7.3.4 Crittografia in Cloud
Negli ultimi anni abbiamo assistito al proliferare del Cloud e in particolare del **Cloud Storaging**, ovvero nella memorizzazione dei file in rete.
Tra questi come non citare i vari:
- Dropbox (https://www.dropbox.com/it/)
- Google Drive (https://drive.google.com/)
- iCloud (https://www.icloud.com/)
- Microsoft oneDrive (https://onedrive.live.com)
- Mega (https://mega.io/)
- Amazon S3 (https://aws.amazon.com/it/s3/)

e potremmo citarne altre decine, senza però concludere alcunché.

Che siano per scopi privati o business, memorizzare in cloud equivale a porre la piena e totale fiducia verso il manteiner del servizio. Ma a cosa andiamo incontro, esattamente?

È evidente che, l'uso di questi servizi, possa consentire a terzi l'accesso non autorizzato – sia esso di natura tecnica, criminale o governativa. Riguardo quest'ultima esistono migliaia di implicazioni legali e sfaccettature di carattere territoriale (vedesi il 4° Emendamento degli USA) che non approfondiremo in quanto esula dallo scopo di questo documento.

Tuttavia si può analizzare un caso ben più pragmatico e di recente applicazione.

```
Nell'estate del 2021 Apple ha annunciato la funzionalità denominata "CSAM Detection", volta a combattere la pedo-pornografia all'interno del proprio ecosistema, attraverso l'algoritmo NeuralHash (hash, argomento visto nei capitoli precedenti). 
```

Certamente le buone intenzioni di Apple non vanno discusse in alcun modo, tuttavia è giusto chiedersi se l'affidabilità di tale tecnologia andrà a garantire la privacy degli utenti. Perché chiederselo?

Cory Cornelius, ricercatore di Portland, ha dimostrato come il NeuralHash non sia esente da una collisione di hash – ovvero lo stesso hash tra due immagini – tra la foto di un cagnolino e di un'immagine generata (https://github.com/AsuharietYgvar/AppleNeuralHash2ONNX/issues/1). Successivamente, è stato pubblicato un tool che ne replica la funzionalità di hashing (https://github.com/AsuharietYgvar/AppleNeuralHash2ONNX) dall'utente Asuhariet Ygvar su GitHub.

Questo ha smosso l'opinione pubblica (https://www.punto-informatico.it/apple-csam-detection-tecnologia-inaffidabile/), costringendo Apple a garantire una proceduralità di controllo ben più accurata, attraverso:
1) L'uso di un controllo duplice lato server
2) Una soglia minima di 30 elementi positivi al test
3) Un controllo umano

È evidente che, ogni singolo procedimento, può essere confutato:
1) Di quale controllo stiamo parlando? Chi ci garantisce che questo controllo esista o sia affidabile?
2) Se il materiale fosse minore di 30 unità? Non si tratterebbe comunque di un reato?
3) Quindi il cloud non è cifrato in alcun modo? In più, davvero vogliamo porre dei dipendenti allo stress della verrifica di materiale disturbante?

Sebbene, lo ripetiamo, lo scopo sia nobile, non è altresì chiaro – e anzi, accresce i dubbi verso l'azienda – quanto, come e perché il fornitore possa accedere a del materiale personale e lecito, senza un ragionevole dubbio.

Ma, aldilà del caso appena analizzato, non è da escludere che qualunque provider possa avere un accesso controllato o comunque monitorato ad uno spazio definito "personale" nel cloud.

Così come ricordiamo i leak del 2014 ai danni di Gmail (https://time.com/3318853/google-user-logins-bitcoin/), all'attacco del 2012 (e scovato nel 2016) verso Dropbox (https://www.itpro.co.uk/security/27169/68-million-dropbox-credentials-leak-online?mid=1) o il famoso Celebgate di iCloud ai danni di oltre 50 celebrità (https://www.itpro.co.uk/security/26222/icloud-hack-could-phishing-scheme-have-been-behind-nude-celebrity-photo-leak). Aldilà della negligenza più o meno grave dei proprietari degli account, si è già dimostrata la non completa sicurezza di tali servizi.

### 7.3.4.1 Dati sicuri nel Cloud
Sulla base di quanto accennato, bisogna essere molto prudenti nella pubblicazione del nostro materiale in Cloud. Alcune ottime idee per mantenere i dati in sicurezza sono:

- Evitare il materiale sensibile: chiediti se, ciò che stai mettendo in Cloud, potrebbe metterti a disagio o dovrebbe essere custodito in quanto contiene informazioni segrete
- Occhio ai backup automatici: alcuni servizi (vedi OneNote, iCloud etc...) si propongono di creare backup automatici dei tuoi dischi. Se puoi evitalo, preferendo backup in locale.
- Cifra prima di mettere in Cloud:  se non puoi fare a meno del Cloud, puoi sempre cifrare i tuoi dati prima di memorizzarli. 
Attenzione: alcuni servizi (vedi Dropbox Premium) propongono la cronologia dei file. Se questa è attiva, potresti trovarti la versione del file sia pre che post-criptata.
- Usa autenticazioni sicure:  questa regola è valida per tutto il prosieguo del libro, tuttavia è bene ribadirlo. Usa password lunghe, difficili da scoprire e dove possibile sistemi di autenticazione a due fattori (meglio app che SMS o email).

Se vuoi puoi anche integrare sistemi di cifratura automatica in Cloud, come:
- Cryptomator (https://cryptomator.org)
- Boxcryptor (https://www.boxcryptor.com/it/) 
Qualunque servizio che offra dischi cifrati in Cloud (vedi pCloud o Mega)

È bene però mettere in guardia il lettore riguardo questi servizi: il primo è opensource solo in versione Desktop, mentre a pagamento (e dunque chiuso) per le versioni mobile. Il secondo è invece completamente closed, offrendo però una versione gratuita.
Riguardo le soluzioni integrate è chiaro che andrebbero evitati in quanto non saremo mai sicuri se fanno affidamento a cifrari realmente sicuri.