# 13. Google Exit

L'idea di "fuggire" da Google nasce come un gioco alla domanda: "è possibile vivere una vita normale senza Google?".

All'inizio credevo di conoscere la risposta (certo che si può!) ma poi, con l'avanzare del tempo, ho avuto più difficoltà di quanto credessi.

In queste pagine – che riprendono un articolo del sottoscritto del 2020 – vedremo in che modo si può sopravvivere al gigante di Mountain View (ma anche a Microsoft, Apple e Amazon) senza rinunciare alle comodità che quest'ultimo offre.

> Il seguente capitolo avrà come focus principale l'uso nel privato e le alternative qui mostrate non vogliono/possono sostituire le esigenze lavorative di ognuno. Nel mio caso, uso ancora con gioia alcuni progetti firmati Google (vedi il linguaggio Golang, Dart o Flutter) o i suoi strumenti di debug web (Lighthouse) e sono costretto a lavorare ancora con Google Drive e Hangout (principalmente per i miei clienti).

## 13.1 Google è dappertutto

Uno dei successi di Big G è stato senza dubbio il suo motore di ricerca: da lì la palese strategia è stata quella di infilarsi costantemente in ogni angolo della propria vita privata.

Tra Posta, Browser, Smartphone, Assistenti Vocali, Gadget e altro, Google sa molto (tutto?) sulla tua vita privata e non.

- A che ora ti svegli? Google lo sa.
- A che ora vai a dormire? Google lo sa.
- Stasera messicano? Google lo sa.
- Vacanza in Sicilia con la tua ragazza? Google lo sa (e probabilmente te lo ha anche venduto).

Ok, parte la sfida: riusciremo a liberarcene una volta per tutte?

## 13.2 Google Chrome, via

In tutti conoscono Google Chrome, il famoso browser firmato da Big G. Il suo lancio nel 2008 ha fatto tremare il mercato dei browser (Internet Explorer e Mozilla Firefox in primis) raccogliendo consensi e posizionandosi in vetta alle classifiche dei software di categoria più utilizzati.

Meno famoso, ma altrettanto valido, è **Chromium** (https://www.chromium.org/Home), il browser open-source creato da Google e da cui Chrome attinge alla maggior parte del codice. Chromium, a differenza della versione brandizzata, ha il codice totalmente open; manca quindi di alcune funzionalità (driver di stampa Google integrato, sistema di analisi e report bug e da qualche tempo rimosso anche il Chrome Sync) ma nel complesso offre un'esperienza d'uso praticamente uguale. La nota nerd riguarda **Ungoogled-Chromium** (https://github.com/Eloston/ungoogled-chromium) una versione rivista di Chromium a cui sono state rimosse tutte le dipendenze ai web services di Google.

In alternativa non possiamo che consigliare l'uso di **Mozilla Firefox** (https://www.mozilla.org/it/firefox/browsers/) storico browser open-source enormemente migliorato dal cambio del motore di rendering Quantum. Un browser praticamente onnipresente in qualunque forma e per qualunque OS in commercio.

Citiamo anche l'interessante **Brave Browser** (https://brave.com/), un browser opensource e che racchiude una serie di tools e tweak volti alla privacy e alla navigazione protetta dell'utente, tra cui una navigazione anonima protetta con la rete Tor, il blocco Ads/Analytics, fudding del fingerprinting di default e molto altro ancora.
Uscire da Google Chrome è più semplice di quanto sembra: citiamo, ad onor di cronaca, anche i vari Opera, Vivaldi, Microsoft Edge e Safari, sconsigliati in quanto closed-source.

## 13.3 GMail, via

Il servizio di posta che ha rivoluzionato il web (davvero). Google Mail (formalmente ormai Gmail) ha aperto un mondo ai tempi di Yahoo/Hotmail (Live) offrendo un servizio di posta con ben 15GB di spazio disponibile.

Uscire da Gmail non è facile come sembra: oltre alla posta abbiamo contatti e calendario, tutti strumenti che potremmo aver usato anche inconsapevolmente. Senza contare le migliaia di mail che ora sono salvate nei datacenter di Mountain View.

Se il tuo scopo è quello di avere una mail sicura da occhi indiscreti hai due strade:

- Utilizzare un servizio personale di posta
- Utilizzare un servizio fornito ma più sicuro

### 13.3.1 Dominio personale

Metter su un servizio personale di posta è davvero semplice: basta identificare un hosting che può fornire tale servizio (come Asura Hosting, GoDaddy, Hostinger, OVH, Aruba e così via) ed associare ad esso un dominio (es: tuosito.com). In questo modo la posta sarà allocata solo ed esclusivamente all'interno dell'archivio in tuo possesso, fuori da un eventuale scan di massa.

La creazione di una mail (e hosting) proprietari ha però diversi svantaggi:

- Non esiste alcun servizio (affidabile) gratuito
- Pochi hosting provider offrono metodi di pagamento ini cryptovalute (anche se stanno aumentando, vedi Hostinger o Asura Hosting)
- Tutti chiederanno i dati del registrant (colui che paga il servizio).
- Per alcuni servizi o domini (vedi .it) è richiesta la cittadinanza specifica del paese.
- Puoi subire un furto dati a seguito di takedown, leak o violazioni alla piattaforma fornitrice, anche se le password in uso sono sicure
- Raramente la posta è cifrata e i provider non sono trasparenti in merito a ciò
- Raramente vengono forniti sistemi di autenticazione sicuri a due o più fattori
- Difficilmente si rifiuteranno di fornire dati alle forze dell'ordine (e non solo)

Come vedi gli svantaggi sono tantissimi e solo un'ampia conoscenza dell'argomento andrebbe a colmare tutte le lacune. L'uso di un sistema mail proprietario è dunque sconsigliato per un uso meramente personale, mentre può trovare vantaggi per chi ha necessità di business ed è in grado di garantirne una sicurezza adeguata.

> L'uso di posta a dominio personale è soggetto a diverse applicazioni tecniche non proprio alla portata di tutti, come la configurazione dei record DKIM, SPF e DMARC per il controllo dell'antispam. In più gli strumenti di filtering anti-spam potrebbero essere meno evoluti dei provider più rinomati, così come le macchine – esposte alla rete – richiedono una maggiore cura nella configurazione dei sistemi di difesa (Firewall, IDS e così via).

### 13.3.2 Servizi Alternativi a GMail

Tralasciando i vari Live/Libero/Alice/Ymail, il primo servizio che sicuramente consigliamo di usare è ProtonMail. Nato in Svizzera nel 2013, promette di essere un provider estremamente sicuro attraverso la cifratura della posta, sbloccabile solo dall'utente finale. Ciò significa che, in caso di violazione o dump da parte di agenti esterni, quest'ultimi non potranno accedervi senza la passphrase di decrittazione, saggiamente memorizzata attraverso i più conosciuti meccanismi di hashing in circolazione.

A questo, ProtonMail si sta ampliando con nuove funzionalità interessanti, come Drive e il supporto a Contatti e Calendario, oltre alla già citata VPN nei capitoli precedenti. Altri servizi interessanti sono:

- Tutanota (https://tutanota.com/it/): nasce come vera alternativa a Google – non solo mail ma anche rubrica, calendario, note, cloud storage. È offerto un piano gratuito da 1GB (superiore a Protonmail) e viene garantita una cifratura di default della posta. L'azienda è Tutao GmbH, con sede ad Hannover, in Germania.
- DisRoot (https://disroot.org/en/services/email): progetto nato con lo scopo di fornire diverse soluzioni libere, tra cui il servizio di posta. Qui viene garantita la connessione end-to-end cifrata con l'utente e la posta inviata tramite canali protetti in TLS. La posta tuttavia non sarà cifrata nel disco, tant'è che viene consigliato (sempre) l'uso di GPG.
- Posteo (https://posteo.de/en): nato nel 2009 a Berlino, Posteo è un servizio di email a pagamento (1€/mese) ma eco-sostenibile e libero da tracking e pubblicità. È molto interessante notare il grande focus riservato alla sicurezza: ogni singolo stadio, dalla connessione al servizio fino alla posta inviata/ricevuta, ha il supporo nativo alla crittografia. Viene garantito un sistema di pagamento anonimo: dopo averlo elaborato, un sistema di codici garantirà l'attivazione del sistema (da un lato) e il pagamento delle tasse del provider (dall'altro). Sebbene i dati di pagamento saranno noti, risulterà il solo pagamento a Posteo, ma non al servizio di riferimento (e dunque all'account in uso). Sicuramente un modo innovativo (e coraggioso) di fare email, a patto che si sia disposti a pagare una piccola commissione per gli usi.
- Mailfence (https://mailfence.com/): è uno dei più antichi sistemi di posta privacy-oriented. Nato nel 2003, è un servizio completamente gratuito. Con sede in Belgio, il servizio è fortemente ispirato per una politica anti-tracking: basti notare come nella catena SSL/TLS non vengano nemmeno accettati enti statunitensi. Tutta la posta è cifrata con chiave privata, memorizzata nei server di Mailfence, ma accessibile solo tramite passphrase di proprietà dell'utente. Il White Paper stabilisce che Mailfence non distribuirà mai gli accessi alla tua posta. Per chi è alla ricerca del top della privacy, a discapito della comodità d'uso, è probabilmente un must-have.

## 13.4 Chrome Password, via

Questa in realtà è facile, specie per chi – come me – non è un fanatico dei password manager integrati. Si, sto parlando dei meravigliosi pop-up “vuoi salvare questa password?” che si propongono a qualunque login.

> Come? Non usi un Password Manager? Male, malissimo! Un Password Manager è fondamentale per memorizzare tutte le password dei tuoi account. È fondamentale che tu abbia password diverse e complicate tra tutti i servizi; grazie a un PM, ti servirà un'unica passphrase in grado di rendere disponibili tutte le altre. Stay safe!

Ringraziando il web abbiamo l’imbarazzo della scelta: **KeePassXC** (free, opensource) è forse il più amato dai privacy lovers. Un'ottima alternativa risiede in **Bitwarden**, distribuito anche in versione opensource.
Se preferisci avere un sync automatico anche tra dispositivi desktop e mobile (e se ti fidi dei provider) **LastPass** e **1Password** fanno la loro porca figura in quanto a integrazione.

## 13.5 Google Search, via

Ed eccoci al divorzio forse più doloroso. Il momento più duro di tutto il percorso, per ovvie ragioni di abitudine che negli anni si sono incancrenate nel modus operandi digitale di ognuno di noi.

Come possiamo dire addio al motore di ricerca della nostra infanzia? La verità è che, subdolamente, Google sa così tante cose su di noi da anticipare spesso i nostri desideri. In questo, nessun Search Engine con un privacy model che rispetta l'utente sarà in grado di competere con i risultati: come fa un motore di ricerca, che ad esempio non sa dove ti trovi, a consigliarti un buon ristorante? Come fa a consigliarti quello preferito dai tuoi amici? O quello che visiti più spesso?

A prescindere da quale motore di ricerca sceglierai, ricorda: se hai usato Google per 20 anni, cambiare sarà difficile. Provare però non costa nulla.

- **Duckduckgo**: il mio preferito. Ricorda vagamente il Google di 20 anni fa, senza tutto quel bloat-serp che stiamo sopportando in questi anni. È uno dei search-engine pionieri in fatto di privacy (ha vinto molti riconoscimenti e si preoccupa attivamente delle lotte agli abusi)
- **Startpage**: altra ottima alternativa. Anche qui un ottimo motore di ricerca privacy-focused.
- **Yandex**: decisamente più un'alternativa a Google che una fuga da quest'ultimo. Lo segnaliamo però per l'ottimo strumento di reverse image search (ricerca per immagini), decisamente utile per le fasi d'attacco informatico (argomento del libro Hacklog Volume 2), e per il minore impatto di tracciamento nei siti web (vedi Google Analytics).
- **Search Brave**: uno degli ultimi arrivati, distribuito dall'omonima organizzazione che sviluppa Brave Browser. A differenza dei precedenti, i risultati di ricerca non sono così accurati (basti vedere come il sito hacklog.net non è stato ancora correttamente indicizzato!) ma probabilmente avrà bisogno ancora di qualche anno per affermarsi completamente.
